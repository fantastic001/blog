Title: Tehnologija, posao i žene
Date: 2017-10-09 21:15:00 +0100
Slug: 2017-10-09-tech


Već duže vreme planiram ovaj tekst da napišem ali nekako uvek ima nešto preče. Krene faks, počnem da radim a evo sada kad mi je ceo dan
popunjen ja napisah i ovaj tekst. :D 


Ideja za ovakav članak se rodila nakon što je StartIt objavio svoje [istraživanje](https://startit.rs/programerke-i-programeri-zene-duplo-jace-u-formalnom-obrazovanju-muskarci-30-u-zaradi/) gde su se mogle videti neke, pa reklo bi se, uobičajene stvari. Jedna od njih je da imamo situaciju da su žene zastupljene u IT sektoru značajno manje nego muškarci. To svi znamo i to svi vidimo. Verujemo i da je loše (ima izuzetaka koji misle da je to dobro) i povodom toga ne radimo ništa jer je uvek lakše držati status quo. Ono što nije uobičajeno i što je mene iznenadilo jeste da su žene mnogo bolje u formalnom obrazovanju i da imaju više doktorata od muškaraca. Pored toga, njihova plata je niža za 30% u odnosu na muškarce. Kako sada to? Zar plata ne bi trebalo da bude nezavisna od pola? Kako je moguće da neko (statistički gledano) sa višim obrazovanjem ima manju platu i to osetno manju platu? 

Ovde dolazimo do ključnih pitanja koje muče svakog direktora kompanije. Iako je to tabu, svaki direktor o tome razmišlja. Žena može da zatrudni a sa trudnoćom ide i trudničko. E kako sada da ne radiš a da ti mi platimo, gde to ima? E pa ima u svakoj drugoj industriji i u tim industrijama je raspodela polova mnogo više jednaka od naše u IT-u. Dakle, nije trudničko toliki problem a pogotovo ne za kompanije koje posluju sa ogromnim profitima kakav je slučaj u IT-u.

Zanimljivo je to i da organizacija Girls Who Code je objavila izveštaj gde kaže da je većina devojaka u ranom detinjstvu zainteresovano za STEM oblasti (science, engineering, technology and math). Tamo negde početkom srednje škole to interesovanje spadne pa na fakultetu spadne još više. Dakle, nije manjak devojaka zato što je IT "muški posao". Kako i može biti muški posao ako ti se posao svodi na razmišljanje i pisanje programskog koda, ponekad i dokumentacije i testiranje. Nigde nema zavrtanja, okretanja i sl (pričam za softver koji se razvija u većini kompanija). Dakle, način rada se sasvim poklapa sa, recimo, ekonomistom. Taj ekonomista isto nešto kuca na računaru, napiše neki izveštaj i to je to. 

Dakle problem je negde drugde, možda je problem u kulturi koju smo sagradili? A jeste sad, zašto ne može slika Star Wars-a da bude na zidu kancelarije??? Ne mislim na taj deo kulture iako ima i onih "pametnih" koji smatraju da je razlog što devojke ne biraju IT
za buduće zanimanje taj što "učionice nisu prilagođene ženama". Takve u poseban krug pakla. 

Prvo, kulturu smo sagradili takvu da odbijamo žene i to mitom o kontinuiranom učenju. 
Koliko god težili tome, mi smo daleko od civilizacije kakvu zamišljamo. I u Americi i Kanadi nije ništa bolje. I danas se od žene očekuje da skuva i čuva dete. Ako neće da kuva, onda bar da čuva dete. Jel to suviše konzervativno? Pa jeste al šta ćeš. E sada, kada toj ženi kažete da pored toga što se od nje očekuje da čuva dete (što nije ni malo jednostavno), vi joj kažete i da celog života mora da 
uči kako bi zadržala svoj posao (i time prehranila svoju porodicu), ona će odmah da razmišlja o alternativama. E sada se postavlja
pitanje, kako to da se samo u IT sektoru diže tolika fama oko ovoga? Pa diže se jer ljudi u IT-u očigledno žele da sebe predstave
kao nešto najbolje što je ovaj svet imao. Zamisli ti to, pa oni uče celog života kako bi opstali na tržištu! Da je ovo glupo pokazuje
činjenica da se i dan danas koriste programski jezici napravljeni pre 20-30 godina. Paradigme programiranja su recimo još starije čak i do 50 godina! Arhitektura se nije promenila od nastanka iste (bilo je tu par odskakanja al danas se ustalilo na Von Nojmanovoj arhitekturi). Pa čak i kompanije za koje kažemo da su inovativne nisu baš inovativne. Recimo imate Google Drive koji je našminkani FTP (o ovome ide poseban tekst, zasluženi hejt). Dakle, o kakvom vi učenju pričate kada se ništa novo i nema naučiti a da je značajno drugačije od onoga što već znamo? E ovo su smislili ljudi koji su očigledno imali pogrešno obrazovanje u računarstvu i koji su stekli utisak da svaka nova tehnologija i jeste zaista nova. To što nisu sposobni da uvide obrazac i paradigmu, to je njihov problem i to će njih koštati posla a ne ove koji ne uče ništa. Ne kažem da ne treba raditi na sebi, samo kažem da preterano insistiranje na nečemu što se i ne razlikuje značajno od drugih industrija nema smisla.

Podatak da su žene bolje u formalnom obrazovanju pokazuje i da, kada dobiju sistem i jasna pravila žene u većem broju biraju određenu odluku, U formalnom obrazovanju se zna plan i program, imaju standardi, imaju principi i načini merenja. E sada, pokušajte da pitate nekog programera ovo: "Koji je jezik najbolji za početnike?". Sada uzmete kokice i posmatrate svađu njih 5 koji se raspravljaju između C, C++, Python, Java ili PHP. Posle 3 sata odlične predstave koja više liči na rijaliti, sa donešenom odlukom da učite Algol (common ground svega navedenog jbg), postavljate pitanje koji editor da koristite. U tom trenutku se javlja Vim, Emacs, Visual Studio i po neki XCode (jer je Epl zajebao stvar, jbg). Mi ni ne znamo kako da uputimo te eventualne devojke šta da rade. Muškarci se tu snalaze jer nekako su 
od malih nogu naviknuti na haos. Naviknuti da je nešto prljavo i umazano i po mogućstvu pokvareno. Ako nije pokvareno, pokvarićemo da bismo posle imali opravdanje da popravljamo. E nama je sada industrija i prljava i pokvarena i u tom haosu svako vuče na svoju stranu. Ako je dovlačenje devojaka motiv da popravimo sve to, onda je to super. Ako nećemo devojke, nemamo ni motiv. Ako nećemo ovo popravljati uskoro ćemo imati još veći haos i sve tako dok neko ne napravi program koji će da pobije stadion a za koji nećemo znati kako se desilo. 
